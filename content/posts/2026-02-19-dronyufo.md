---
title: "19.02.2026: UFO"
date: 2026-02-19T08:00:09+02:00
tags: ["myśli"]
---

<article class="print-area">

Lat temu kilkadizesiąt, bliżej dwudziestu, strasznie popularną rzeczą były relacje o UFO. Niskiej jakości zdjęcia przedstawiające domniemane latające spodki pojawiały się co jakiś czas w mediach. Do tego te wszystkie dziwne ślady w kukurydzy, które latające spodki miały odciskać dupami. O historiach o probowaniu przez obcych przypadkowo porwanych ludzi i krów mówić nie zamierzam. W Świdnicy swojego czasu miał nawet miejsce zjazd ufologów! 

Ale dzisiaj naszła mnie myśl, że cechy przypisywane latającym spodkom, które niejako miały czynić z nich technologię produkowaną przez dużo bardziej zaawansowanych technologicznie kosmitów, to głównie cechy współczesnych dronów.

1. Poruszają się szybko, potrafią zawisnąć w powietrzu, latać w dowolnym kierunku i obracać się, jakby się czemuś przyglądały.

2. Świecą się na nich różnokolorowe lampki, które migają, zmieniają kolor, gasną i zapalają się.

3. Emitują dziwne dźwięki.

4. Raz są, raz ich nie ma. Pojawiają się w jednym miejscu, znikaja, pojawiają się gdzieś indziej.

W tych opisach zabrakło tylko informacji o zrzucanych przez UFO granatach. 

Wiadomo, że wojsko ma technologię wyprzedzającą rynek konsumencki o kilkadziesiąt lat. Gdy John wysyłał fax do Jima, generał sierżantowi pisał maila. Możliwe, że część relacji o UFO to faktycznie oderwane od rzeczywistości urojenia powstałe w uszkodzonych od narkotyków i telewizji mózgach, ale możliwe też, że część z nich to próby opisania technologii, która dzisiaj jest mrzonką, ale za kilkadziesiąt lat będzie idealna na prezent na komunię. 

Jeśli tak, to co z rzeczami, które dzisiaj są domeną wariatów? Bronią energetyczną, bronią soniczną, laserami, patrzeniem przez ściany? 

Może czasem warto posłuchać okolicznego czuba? 

JS

</article>